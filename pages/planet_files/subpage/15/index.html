<p><b>มารีเนอร์ 4</b> NASA ต้องการคำยืนยันที่ชัดเจนว่าบนดาวอังคารมีสิ่งมีชีวิตอยู่หรือไม่ และวิธีเดียวที่จะตอบคำถามนี้ก็คือการส่งยานไปดาวอังคารและถ่ายรูปกลับมา 
    แผนในช่วงแรกนั้นรวมถึงภารกิจลงจอดบนดาวอังคาร ก่อนที่จะถูกพับไปเพราะชิ้นส่วนของจรวดที่มีความสามารถพอจะส่งยานลงจอดนั้นยังไม่พร้อมใช้งานภายในปี 1964 ปีที่มารีเนอร์ 3 และ 4 
    จะออกเดินทางไปดาวอังคาร โดยมารีเนอร์ 3 ออกเดินทางในวันที่ 5 พฤศจิกายน และมารีเนอร์ 4 ตามไปสำรวจในวันที่ 28 พฤศจิกายนของปีเดียวกัน
</p>
<p>แต่แทนที่มารีเนอร์ 3 จะได้เป็นยานลำแรกที่สำรวจดาวอังคาร ภารกิจของมันกลับดับสิ้นลงตั้งแต่ยังไม่ได้เริ่มต้น แม้ว่ามันจะเดินทางไปถึงอวกาศได้สำเร็จ แต่ fairing 
    ที่คอยปกป้องยานจากความร้อนในขณะปล่อยยานก็ยังปกป้องยานไปเรื่อย ๆ โดยไร้ท่าทีที่จะเปิดออก และเก็บมารีเนอร์ 3 ไว้ด้านในตลอดกาล 
    พร้อมกับสาดทุกความหวังของภารกิจไปที่มารีเนอร์ 4 ในการเดินทาง 7 เดือนเพื่อไปยังดาวอังคาร ในขณะเดียวกันทางโซเวียตก็พยายามเดินทางไปให้ถึงดาวอังคารเช่นกัน 
    แต่ทั้ง Mars 1 และ Zond 2 ต่างสูญเสียการติดต่อกับโลกไปก่อนหน้านี้</p>

<div class="text-center">
    <img src="subpage/15/mariner.jpg">
    <p><u>ภาพยานต่าง ๆ ในโครงการมารีเนอร์</u>
        <i><br>ที่มา: Historic Spacecraft "Comparison of Mariner spacecraft"</i>
    </p>
</div>

<p>ในระหว่างการเดินทางของมารีเนอร์ 4 มันได้ทดลองเทคโนโลยีใหม่เป็นครั้งแรก นั่นก็คือการมองหาดวงดาวเพื่อนำทางเหมือนกับนักเดินเรือในสมัยก่อน 
    ซึ่งดาวที่มันใช้ในการมองหาทางก็คือดาวคาโนปัส (Canopus) ที่จะเป็นแสงนำทางมารีเนอร์ 4 ไปยังดาวอังคาร และตลอดการเดินทางมารีเนอร์ 4 
    ได้พบกับปัญหาต่าง ๆ มากมายจากการทดลองนี้ แต่ถึงอย่างไรก็ตามมันก็ได้เดินทางมาถึงดาวอังคารในวันที่ 14 กรกฏาคม 1965 เวลา 25 นาทีที่มารีเนอร์ 4 
    ได้เฉียดเข้าใกล้ดาวอังคาร กับการถ่ายภาพส่งกลับมายังโลกทั้งสิ้น 21 รูป จากระยะประมาณ 10,000-17,000 กิโลเมตรจากพื้นดิน 
    ที่ระยะนี้อาจจะสูงเกินไปที่จะเห็นสิ่งมีชีวิตหรือพืชพันธุ์ต่าง ๆ แต่ก็เพียงพอที่จะรู้ได้ว่า “คลอง” เหล่านั้นมีอยู่จริงหรือไม่ 
    </p>
    <p>เมื่อสัญญาณจากยานมาถึง การที่จะรอให้คอมพิวเตอร์ประมวลผลนั้นใช้เวลานานเกินไป ทำให้ทีมวิศวกรที่เร่งรีบนั้นจัดการปริ้นค่าเลขฐานสิบที่บอกความสว่างของสีออกมา 
        และทำการลงสีด้วยมือของพวกเขาเอง ทำให้ภาพแรกจากดาวอังคารนั้นเกิดขึ้นมาจากภาพวาดสีเทียนด้วยนั่นเอง</p>

<div class="text-center">
    <img src="subpage/15/mariner4.jpg">
    <p><u>ภาพยานมารีเนอร์ 3 และ 4</u>
        <i><br>ที่มา: NASA "Mariner 3 and 4"</i>
    </p>
</div>

<p>หลังจากผ่านการสำรวจดาวอังคารไปแล้ว ในเดือนกันยายนปี 1967 เซนเซอร์บนยานตรวจจับได้ว่ามารีเนอร์ 4 
    ถูกชนด้วยอุกาบาตขนาดเล็กมากถึง 17 ครั้งในระยะเวลาเพียง 15 นาที ก่อนที่จะโดนอีกครั้งในระหว่างวันที่ 10 และ 11 ธันวาคมของปีเดียวกัน 
    เมื่อมันถูกพุ่งชนถึง 83 ครั้ง และนั่นทำให้เกิดปัญหาในการติดต่อกับยาน ก่อนที่จะถูกตัดการสื่อสารไปในวันที่ 21 ธันวาคม 1967 
    ปล่อยให้มันล่องลอยต่อไปอย่างบอบช้ำรอบดวงอาทิตย์ตลอดกาล
</p>
